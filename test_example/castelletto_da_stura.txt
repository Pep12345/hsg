[Articolo]: San Bernardo Castelletto Stura

[Autore]: Gelsomina Spione

[Localizzazione]: Castelletto Stura

[Diocesi]: Diocesi di Asti; dal 1430 Diocesi di Mondovì e in seguito alla riorganizzazione post-napoleonica (1817) passa sotto la Diocesi di Cuneo [fonte: L. Berra, Riordinamento delle Diocesi di Mondovì, Saluzzo, Alba e Fossano ed erezione della Diocesi di Cuneo nel 1817, in “Bollettino della Società per gli Studi Storici, Archeologici e Artistici della Provincia di Cuneo”, 36, 1955, p. 51]  

[Dipendenze] Dal 1430 il territorio di Castelletto è assorbito in quello di più vasta pertinenza della “villanova” di Cuneo [fonte: R. Comba, Due resoconti inediti della castellania di Cuneo (1388-1409), in “Bollettino della Società per gli Studi Storici, Archeologici e Artistici della Provincia di Cuneo” , 67, 1972, pp. 32-33]. 
Nel 1619 Castelletto è infeudato ad Amedeo Ponte di Scarnafigi; nel 1661passa a Francesco Bartolomeo Sandri Trotti, marchese di Montanera, che nel 1668 lo vende a Giovanni Battista Lamberti, famiglia a cui apparterrà fino al periodo della conquista francese [fonte: M. Ristorto, Castelletto Stura. Storia civile e religiosa, Cuneo 1977, pp. 56-73; G. Comino, Castelletto Stura, 1998 https://www.archiviocasalis.it/localized-install/content/castelletto-stura]. 
 
[Cronologia]: sulla base della lettura dei dati di stile, la cronologia di esecuzione cade intorno al 1480 [fonte: E. Brezzi Rossetti, Giovanni Mazzucco, in La Pittura in Italia. Il Quattrocento, Milano 1987, pp. 708-709]

[AUTORE]
Gli affreschi sono assegnati, sulla base dei dati di stile a  Giovanni Mazzucco, un pittore attivo in area monregalese nella seconda metà del Quattrocento. [fonte: E. Brezzi Rossetti, Giovanni Mazzucco, in La Pittura in Italia. Il Quattrocento, Milano 1987, pp. 708-709]
 
[GEOGRAFIA ARTISTICA]
La prima data utile per ricostruire l’ attività di Giovanni Mazzucco è il 1481, quando firma gli affreschi della cappella del Santo Sepolcro a Piozzo.
Nel 1487 decora la chiesa di San Domenico a Peveragno. Al  1491  risale l’ultima opera firmata da Mazzucco, realizzata nel santuario del Brichetto a Morozzo, su commissione di Biagio Fauzone. Questo nucleo di affreschi tutti firmati da Giovanni Mazzucco, sono la base di riferimento per assegnare, al pittore e alla sua bottega, altre opere, affini per i dati di stile. [fonte: L. Marino, Sulle tracce di Giovanni Mazzucco. Biografia, stile, confronti, in Il restauro della cappella di San Bernardo a Castelletto Stura, Cuneo 2007, pp.59-78 ]
 
 
[OPERE ATTRIBUITE PER CONFRONTI STILISTICI]
Le attribuzioni più convincenti sono: un frammento con la Madonna con Bambino tra sant’Antonio abate e san Giovanni Battista,  nella cappella di Sant’Antonio a San Michele Mondovì (1480); il trittico con la Madonna con il Bambino e san Pietro e sant’Antonio, nella cappella di San Pietro in Roncaglia a Benevagienna (commissionato nel 1485 dai fratelli Andrea e Giuliano de Capelinis); il polittico con la Madonna col Bambino e santi nella cappella di San Bernardino a San Michele Mondovì (1488) e la decorazione nell’ex convento dei domenicani nella frazione Bertini di Roccaforte Mondovì (circa 1480). [fonte: L. Marino, Sulle tracce di Giovanni Mazzucco. Biografia, stile, confronti, in Il restauro della cappella di San Bernardo a Castelletto Stura, Cuneo 2007, pp.59-78].
 
 
[AMBITO/FORTUNA]
Un gruppo di affreschi, da datare intorno alla seconda metà del Quattrocento,  appaiono vicini allo stile del Mazzucco, ma non sono direttamente opera del pittore o della sua bottega. E’ il caso della Crocifissione  nell’antica sacrestia di Niella Tanaro; la Madonna col Bambino nel Santuario del Pasco a Villanova Mondovì: sono segni della fortuna di cui gode il linguaggio del pittore. [fonte: L. Marino, Sulle tracce di Giovanni Mazzucco. Biografia, stile, confronti, in Il restauro della cappella di San Bernardo a Castelletto Stura, Cuneo 2007, pp.59-78].


[Committenza] : L’edificazione della cappella e la sua decorazione ad affresco sono realizzati su commissione del parroco del paese con la partecipazione di alcuni notabili (che identifichiamo nelle figure affrescate ai margini della lunetta con l’Incoronazione della Vergine, abbigliate in vesti moderne e più caratterizzate  nella fisionomia rispetto agli altri personaggi), illustri membri della confraternita di Santa Croce, da poco istituita in paese come filiazione della più importante congregazione cuneese [fonte: la confraternita di Santa Croce di Cuneo concede un aiuto in denaro il 7 marzo 1473].

[Funzione]
La cappella di San Bernardo, nelle pratiche di devozione del paese, è una delle tappe del percorso processionale che legava i luoghi sacri del paese : la chiesa parrocchiale, l’oratorio di San Sebastiano e quindi la cappella di San Bernardo che con la sua struttura aperta accoglieva per una breve sosta la processione. 
A questo itinerario si aggiunge la cappella di Sant’Anna edificata dopo la peste che afflisse il territorio tra il 1520 e il 1526 (dopo la peste del 1630 la cappella assocerà al titolo di Sant’Anna, quello di San Sebastiano, nuovo santo invocato contro il flagello).
Nel Seicento si aggiungeranno altre due cappelle, Sant’Anna e San Grato, sulla strada verso Cuneo, e quella intitolata a San Francesco Saverio sulla strada verso Montanera.
Il paese era così tutelato da santi in ogni strada di accesso, con le cappelle distribuite sui quattro punti cardinali. [fonte: G.M. Gazzola, San Bernardo nel tessuto rituale di Castelletto Stura. La vita devozionale di un borgo rurale dal Medioevo a oggi, in in Il restauro della cappella di San Bernardo a Castelletto Stura, Cuneo 2007, pp. 101-110].

 
 
[Iconografia]
Le figure dipinte sulle pareti riassumono alcuni dei temi della spiritualità propria delle confraternite dedicate alla Santa Croce: è una vera narrazione per immagini.
Sulle pareti laterali, le scene della Passione del Signore, con una forte accento sulle pratiche della penitenza, richiamano l’uso della flagellazione attuata dai confratelli in alcune processioni, l’Inferno e il Paradiso, sono l’esito del Giudizio Universale che i predicatori del tempo andavano preannunciando. 
 
Ai piedi di queste scene si trovano le sequenze della Cavalcata dei vizi (in relazione con l’Inferno) e le Opere di misericordia (in relazione con il Paradiso). 
 
Le teorie dei Santi (all’interno e sulla facciata) accompagnavano le litanie che ritmavano il cammino processionale in salmi penitenziali o il “Te Deum”, a seconda della festività) [fonte: F. Quasimodo, Tra Inferno e Paradiso. L’iconografia degli affreschi, in Il restauro della cappella di San Bernardo a Castelletto Stura, Cuneo 2007, pp.37-58].
 
