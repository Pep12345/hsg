[Articolo]: Entracque – Confraternita di Santa Croce

[Localizzazione]
Entracque; diocesi di Mondovì

[Committenza]
La chiesa della confraternita viene edificata nel 1538, segno dell’affermazione di un notabilato che controlla la vita economica e sociale della comunità e sviluppatosi tra la metà del Quattrocento e la fine del Cinquecento, a seguito dell’incremento dei traffici commerciali. La rete economica favorisce anche la circolazione di artisti.
I confratelli di Santa Croce commissionano (1658 - 1660) un ciclo di dodici tele a Lorenzo Gastaldi.
La scelta del pittore, che in quel momento si trova a Monaco, e realizza molte opere per le valli del Nizzardo e il basso cuneese, si spiega con interessi economici della comunità e alle frequentazioni liguri-nizzarde della popolazione locale.  Durante il Seicento gli entracquesi vendono ovini e bovini ai macelli di Grasse, Nizza e Genova. Sovente  alcuni abitanti si recavano per affari a Tenda, raggiunta attraverso i colli della Finestra e del Sabbione. A partire dagli anni Settanta del Seicento è potenziata l’attività mercantile, a cui corrisponde il tentativo di rilanciare l’antica strada del colle delle Finestre, che in seguito al potenziamento della strada del colle di Tenda aveva perso la sua importanza. [Fonte: ARNEODO, D. DEIDDA, L. VOLPE, Attività pastorizia ed evoluzione degli equilibri socio-economici a Entracque (secoli XV-XVIII), in Entracque : una comunità alpina tra Medioevo ed Età moderna, Atti della giornata di studio, Entracque, 13 Aprile 1997, a cura di R. Comba, M. Cordero, Cuneo 1997, pp. 107-143][Fonte: B. Palmero, Entracque 2008, https://www.archiviocasalis.it/localized-install/biblio/cuneo/entracque].

I rapporti di Entracque con la valle della Vesubie, attraverso il colle delle Finestre, sulla strada di Nizza, determinarono almeno un altro episodio di committenza: il “mastro da bosco” (falegname) Giacomo Rosso di Lantosca realizza nel 1684 un armadio per la parrocchiale di Sant’Antonino.

[Iconografia]
Si tratta di dodici teleri raffiguranti episodi della vita di Cristo e della Vergine. Una scelta che risponde ai dogmi affermati dalla Chiesa cattolica della Controriforma, l’Immacolata Concezione della Vergine, la Trinità, il riscatto del genere umano attraverso il Sacrificio di Cristo. A questo si aggiungono i riferimenti alle pratiche liturgiche svolte dai confratelli durante il Giovedì Santo, rievocate nell’Ultima Cena e soprattutto nella Lavanda dei piedi.
Il modello decorativo di riferimento è quello della Confraternita di Santa Croce a Cuneo, dove nel 1626 sono allestite le tele con i Miracoli della Vera Croce dipinti nel 1626 da Giulio e Giovanni Battista Bruno (che a loro volta rimandano ai modelli decorativi di primo Seicento delle Casacce (oratori), genovesi.


[Pittore e geografia artistica]

Lorenzo Gastaldi è un pittore originario di Triora (1625-1690); dal 1651 si trasferisce a Monaco dove si ritaglia uno spazio a corte, per poi passare a Nizza e ritornare a Triora nel 1676. Molte sono le opere da lui realizzate, destinate alle valli del Nizzardo e del basso Cuneese. 
Le sue opere sono presenti a La Brigue (per la parrocchiale, Immacolata con i santi Sebastiano, Giuseppe, Rocco e Carlo Borromeo), a Peillon (per la parrocchiale, Madonna del Rosario), a Contes in Val Paillon (per la parrocchiale, Pentecoste); a Triora (Natività del Battista per l’Oratorio di San Giovanni Battista); 
in valle Stura a Bersezio (per la parrocchiale, Madonna con il Bambino e santi; Sacra Famiglia); Pontebernardo (per la parrocchiale, Madonna con il Bambino, Santi e la Sindone; Moiola; Vernante (per la parrocchiale, la Sindone, 1671; Roccavione (per la cappella dei Santi Rocco e Biagio, 1676; per la parrocchiale uno stendardo per la Compagnia del Rosario, 1678); Demonte (parrocchiale, Madonna con il Bambino e i santi Marco evangelista, Chiara, Grato e Barbara); nella valle della Tinèe, a Isola (per la parrocchiale, Incoronazione della Vergine e i santi Bernardo e Lorenzo). [Fonte: M. Bartoletti, Due episodi figurativi del Seicento a Entracque: l’attività del pittore Lorenzo Gastaldi e le tele dell’Apostolato nella parrocchiale, in Entracque : una comunità alpina tra Medioevo ed Età moderna, Atti della giornata di studio, Entracque, 13 Aprile 1997, a cura di R. Comba, M. Cordero, Cuneo 1997, pp. 193-214].
