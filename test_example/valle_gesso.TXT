[Articolo]: Valle Gesso – Strade di transito

[Quadro politico] 
Per evitare gli esosi pedaggi imposti dai signori di Tenda alle merci che transitavano nei territori da loro controllati, I Savoia cercano un percorso alternativo alla strada del Col di Tenda per raggiungere Nizza. L’itinerario scelto dai Savoia è quello che attraversava la valle Gesso, e il Colle di Finestra, forse meno agevole, ma utile ad evitare i pedaggi (1200 scudi all’anno solo per il trasporto del sale) e quindi molto praticato. favorendo così, a partire dalla seconda metà del secolo XV, lo sviluppo economico della Valle e di Entracque. E’ un percorso che verso la metà del Quattrocento era stato addirittura raddoppiato, con il velleitario e un po’ folle progetto attuato da Paganino Dal Pozzo attraverso il colle che oggi da lui prende il nome, il Pagarì, e che supera i 2800 metri di altitudine. 
Va tuttavia detto che, nonostante i pedaggi imposti,  la strada del colle di Tenda, attraverso la valle Roya, rimase la strada più battuta, perché più vantaggiosa rispetto agli altri itinerari sia per la minor altitudine che per la migliore percorribilità durante i mesi invernali.
Con l’annessione nel 1579 della contea di Tenda ai domini dei Savoia, la strada del sale, da Torino a Nizza per il col di Tenda,  si libera dai dazi che fino a quel momento i signori di Tenda avevano infitto al traffico delle merci e diventa la via principale per traffici e comunicazioni. E’ l’avvio della crisi di Entracque, e del suo territorio,  escluso dalla scelta di privilegiare la via passante per Limone e la val Roia per il trasporto di merci e per il rifornimento di sale, a scapito del più problematico collegamento attraverso gli alti passi della val Gesso. [fonte: B. Palmero, Consenso e contrattazione politica lungo la direttrice del col di Tenda (1586-1754). I comuni della val Roya e la progettazione della strada, in Bollettino storico Bibliografico subalpino, XCIII, 1995, pp. 507-546].
Nel 1861 la Contea di Nizza diventa francese e nasce il Regno d’Italia: sul valico viene costruita, da parte italiana, una serie di massicce opere difensive: è il Campo Trincerato del Colle di Tenda. Durante la seconda guerra mondiale, tra l’autunno del 1943 e la primavera del 1945, il territoruo fortificato del valico è occupato dalle truppe tedesche e da gruppi fascisti. Il 25 aprile 1945 il tunnel e il colle sono conquistati dalla Division Francaise Libre del generale De Gaulle. Anche sul fronte italiano le truppe nazifasciste sono sconfitte ed è la fine della seconda guerra mondiale. Nel settembra 1947, con il trattato di Parigi, il confine tra Italia e Francia è spostato verso nord, consegfnando ai francesi Briga e Tenda  e buona prte del territorio del Colle. [fonte: I. Borgna, J-L. Fontana,. G. Oppi, La viabilità transfrontaliera. I colli principali nella storia, in Atlante trasnfrontaliero del Patrimonio culturale, Villeneuve-Loubet 2013, pp. 27-32]



[Area di transito]
Gli itinerari che si diramano verso la Francia sono due: 

Il primo da Borgo San Dalmazzo attraversava la valle Vermenagna e valicava il colle di Tenda in direzione di Nizza. Percorreva la valle Roya fino a Breglio e per il colle del Brouis raggiungeva Sospello; da qui valicando il Braus, scendeva a L’Escarene e sbucava a Nizza.

Questo itinerario, con alcune varianti, sarà modificato tra il 1610 e il 1714, assumendo il nome di Route Royale (Strada Reale), percorribile da carri e artiglierie. Tra il 1780 e il 1788, sono realizzati nuovi lavori di ampliamento e la via del Tenda diventa la prima strada carrozzabile che attraversa le Alpi. Le trasformazioni  facilitano gli scambi commerciali a scapito del meno agevole Colle di Finestra. Dal 1815, tramontata l’occupazione francese (1792-1815), Vittorio Emanuele I fa istituire il primo servizio di trasporto pubblico da Torino a Nizza, con diligenze trisettimanali ). [fonte: J.-L. Fontana, Les capitulations des forts de Nice, Villafranche et Mont-Alban, in Au Coeur des Alpes: Utrecht, actes du colloque de Jausiers, Colmars et Etraunes 14,15,16 Septembre 2012, Barcellonette 2013.].

Nel 1882, l’apertura del tunnel al di sotto del valico tronca l’importanza  dell’antica via commerciale del sale. Alla sua inaugurazione, il traforo del Colle di Tenda era il tunnel  stradale più lungo mai costruito (3182 m). Nel 1898 è ultimata anche una galleria ferroviaria, molto più lunga di quella stradale  (8099 m). [fonte: F.Collidà, M. Gallo, A. Mola,  Cuneo-Nizza : storia di una ferrovia, Cuneo 1982].


Il secondo percorso, parallelo alla via del Colle di Tenda, imboccava la valle Gesso e salendo ad Entracque valicava il colle delle Finestre e si immetteva nella val Vésubie, attraversava St. Martin e Lantosca. Da qui si snodavano due tragitti per Nizza: uno passante per Lévens e l’altro per Utelle. 
